===========
Conclusione
===========
Scrivere un libro è sempre un'esperienza che ti lascia qualcosa in più. La scrittura di questo libro in particolare mi ha aiutato ad approfondire alcuni aspetti su cui non mi ero mai soffermato o che non avevo mai avuto bisogno di puntualizzare. Ho dovuto fare anche diverse ricerche stimolato dal voler essere il più preciso possibile ma anche dalle domande dei molti utenti del Blog  Contabilità Facile da cui questo libro nasce e trae ispirazione. Infine devo dire che la prospettiva che il libro potrà semplificare la vita di chi, imprenditori, amministratori, addetti contabili ecc…,  si avvicina a questo mondo complesso e variegato ha fatto il resto rendendo agevole lo scrivere di una materia che per sua natura può essere noiosa. Spero sinceramente che questo mio lavoro possa davvero aiutare molte persone ad evitare errori, ad affrontare la stesura di un documento fiscale con serenità e soprattutto con la sicurezza di farlo bene e nel rispetto di tutte le normative: sarebbe per me il miglior riconoscimento. 

Poiché questo tema non è statico ma sempre in movimento, in particolare per novità normative, dopo la sua uscita il libro potrà avere aggiornamenti ed aggiunte periodiche: vi invito a stare sempre attenti perché se vi iscriverete alla nostra mailing list riceverete notifica degli eventuali futuri aggiornamenti.

Voglio ringraziare innanzi tutto tutti gli utenti del Blog per i tanti attestati di stima e per i tanti complimenti, ma soprattutto per le tante occasioni di approfondimento che mi hanno dato con le loro domande. Voglio infine fare un ringraziamento particolare a Nicola Iarocci, mio amico da quasi trent'anni e socio da 23 che mi ha aiutato nella stesura e nella riorganizzazione delle informazioni per la realizzazione del libro, nonché nella correzione delle bozze e nell'impaginazione. Un grazie anche a tutti coloro che hanno letto il libro, spero con soddisfazione.
